---
title: DOBRÉ STANDARDY UMOŽŇUJÍ MNOHO  RŮZNÝCH SPOJENÍ
description: Při cestách do zahraničí můžeme mít problémy s nabíjením telefonu. Bez správného adaptéru není možné naše zařízení připojit a rychle se vybije.
class: post
imageTwitter: ./usecases-images/twitter-for-citizens.jpg
imageOg: ./usecases-images/Metadata_web_thumb.jpg
imageAlt: BY-COVID Use-case
newsImage: ./usecases-images/Metadata_web_thumb.jpg
embeddedImagesLocalUc: ./usecases-images/Metadata_web_1700px.jpg
date: 2023-02-10
postType: UsecaseCz
---

Při cestách do zahraničí můžeme mít problémy s nabíjením telefonu. Bez správného adaptéru není možné naše zařízení připojit a rychle se vybije. S univerzálním adaptérem může každý cestovat kamkoli na světě. Totéž platí pro metadata. Bez ohledu na typ dat nebo místo jejich uložení umožňuje standardizace metadat každému najít, zpřístupnit a použít data pro své výzkumné studie.

** CO JSOU TO METADATA? A PROČ JE DŮLEŽITÉ MÍT STANDARDY? **

Metadata jsou "data o datech". Ne všechna metadata jsou však užitečná, a proto je třeba, aby se na jejich standardech shodla výzkumná komunita a aby se v ideálním případě řídily souborem pokynů nazývaných zásady FAIR. Metadatové standardy pomáhají při vytváření katalogů metadat, aby byla data nalezitelná a přístupná, a mohou sloužit také jako adaptéry, aby byla data přenositelná a opakovaně použitelná. 

Uveďme jednoduchý příklad. Když na streamovací platformě vyhledáte film, najdete informace, jako je rok dokončení, žánr filmu, režisér nebo délka trvání. Tyto informace popisují film a usnadňují vyhledání filmu, který vás zajímá, a rozhodnutíí, zda se na něj chcete podívat. 

Stejné je to s výzkumnými daty. Pokud jsou informace o datech přesné a podrobné, bude pro výzkumníka mnohem snazší zjistit, že tato data existují, a použít je následně pro svou analýzu. Pokud výzkumník najde dvě potenciálně užitečné sady dat, ale jedna odkazuje na lokality podle názvu a druhá podle poštovních směrovacích čísel, je ke spojení dat nutný standard metadat.

Standardy metadat používáme všichni každý den: když pomocí GPS jedeme k Eiffelově věži, měli bychom skončit na stejném místě bez ohledu na to, jakou aplikaci používáme. Dobré standardy metadat umožňují vývojářům aplikací nasměrovat lidi tam, kam chtějí, ať už zadali "Eiffelova věž", "Eiffel Tower" nebo "75007".

** DATA MUSÍ BÝT DOPLNĚNA METADATY **

Sebelepší knihu v knihovně nenajdete, pokud není popsána a zařazena (indexována) podle nějakého rozšířeného standardu. Různé položky v knihovně se dají najít různými způsoby. Například časopis má číslo vydání, kniha může být součástí edice, komiks může být součástí větší série. Totéž platí pro data: sociologická data, lékařská data a biologická data vyžadují různá metadata, která je vhodně popisují. 

Metadatové standardy jsou nezbytné pro vyhledávání, propojování a využívání těchto dat pro výzkum v různých oblastech. Standardy dat a s nimi spojených metadat lze [rozdělit do čtyř podtypů](https://fairsharing.org/educational#faq2-1): Standardy pro popis, modely/formáty nebo syntaxe, terminologie a slovníky používané pro popis a nakonec identifikátory dat a metadat. 

Je nezbytné, aby zachycení a standardizace metadat byly zahrnuty do plánů na začátku každého výzkumného projektu, ještě před shromážděním dat. Tím se zajistí, že data najdou své správné místo v globálním informačním ekosystému. Dobrá metadata také zvyšují kvalitu a spolehlivost dat a důvěru v závěry výzkumu.

** DOBRÉ STANDARDY UKAZUJÍ MNOHO SOUVISLOSTÍ **

V projektu BY-COVID je mnoho zdrojů dat (například databází, repozitářů a znalostních bází) z různých výzkumných oborů, včetně biologických věd, klinického a epidemiologického výzkumu a společenských a humanitních věd. Tyto zdroje dat jsou popsány ve [sbírce FAIRsharing](https://fairsharing.org/3773) (která je nyní budována) spolu se standardy dat a metadat, které jednotlivé zdroje dat používají. Byl vytvořen společný metadatový model, který reprezentuje metadata v každém zdroji a umožňuje jejich vyhledávání na jednom místě: na [datovém portálu Covid-19](https://www.covid19dataportal.org/).

Vytvoření společného metadatového modelu je velkou výzvou, protože na projektu se podílí velké množství výzkumných pracovníků z různých vědních oborů a každý zdroj dat používá jiné metadatové standardy. Cesta ke společnému standardu vede skrze zmapování klíčových vzájemných vztahů mezi metadaty z různých oborů způsobem, který uchovává jejich význam a zároveň  jej lze prakticky využít, například jako základ pro  vyhledávání. To otevírá řadu zajímavých možností, například tak lze zjistit, jak nás ovlivňují infekční nemoci nebo tvořit politiky či nařízení založená na důkazech.

** POKUD SE CHCETE DOZVĚDĚT VÍCE... **

Vzdělávací sekce portálu FAIRsharing: https://fairsharing.org/educational - dozvíte se zde něco o standardech dat a metadat

Další podrobnosti o metadatech: [Úvod do správy metadat](https://data.europa.eu/sites/default/files/d2.1.2_training_module_1.4_introduction_to_metadata_management_en_edp.pdf)

Zjistěte, jak se používá  indexování  k propojení dat v projektu BY-COVID:  [Spuštění indexovacího systému pro interdisciplinární propojení dat v projektu BY-COVID](https://by-covid.org/news-events/by-covid-data-indexing-system/)

Další informace o důležitosti existence standardů metadat (obecně): [Metadata za 5 minut - Co je to standard?](https://www.youtube.com/watch?v=wQ6XNKb2jh8)

Další informace o důležitosti metadatových standardů v boji proti pandemii COVID-19: [Pandemie COVID-19 odhaluje nebezpečí ignorování metadatových standardů](https://doi.org/10.1038/s41597-020-0524-5)

Najděte nástroje a pokyny, které vám pomohou získat přístup k datům o infekčních onemocněních, analyzovat je a sdílet a rychle reagovat na propuknutí nemoci: [Sada nástrojů pro infekční nemoci](https://www.infectious-diseases-toolkit.org/)

Standardy metadat v projektu BY-COVID: [Dokumentace k metadatovým standardům pro zařazení zdrojů na datový portál](https://by-covid.org)

Další informace o postupech, které pomáhají učinit data FAIR, najdete v [FAIR Cookbook](https://faircookbook.elixir-europe.org/content/home.html), online zdroji praktických návodů.

